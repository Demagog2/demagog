<p>Radim Fiala se v tomto výroku ohrazuje vůči tvrzení Miroslava Kalouska, že v Poslanecké sněmovně funguje hlasovací koalice hnutí ANO, SPD a KSČM a namítá, že hnutí SPD při hlasování dodržovalo poměrné zastoupení v orgánech sněmovny podle výsledků voleb.</p>
<p>Poslanci SPD hlasovali společně s ANO a KSČM pro návrhy na potvrzení předsedů sněmovních výborů, podvýborů a komisí již od ustavení nové Poslanecké sněmovny v listopadu 2017. Tyto tři poslanecké kluby svou silou 115 hlasů zajistily předsednické posty i pro <a href="http://www.psp.cz/sqw/hlasy.sqw?G=67097">Radka Kotena</a> či <a href="https://www.irozhlas.cz/zpravy-domov/na-cinnost-narodniho-bezpecnostniho-uradu-bude-dohlizet-rozner-je-slusny-clovek_1712151604_mis">Miloslava Roznera</a>, což vyvolalo <a href="http://www.ceskenoviny.cz/zpravy/snemovna-potvrdila-predsedy-vyboru-debatu-opet-vzbudil-koten/1556684">nesouhlas</a> zejména stran tzv. <i>Demokratického bloku</i>.</p>
<p>Byť Radim Fiala tvrdí, že poslanecký klub SPD dodržoval poměrné zastoupení podle výsledků voleb, výsledné rozdělení předsednických pozic požadavek poměrnosti nesplňuje. Současná Poslanecká sněmovna má 18 výborů, 57 podvýborů a 14 komisí - celkově tedy 89 předsedů. Aby byl dodržen princip poměrnosti, měl by každý poslanecký klub mít 0,45 předsednických postů na jednoho poslance. Z tabulky lze vidět, že některé strany (SPD, ČSSD) jsou disproporčně málo zastoupeny a naopak například KSČM má více předsednických postů, než by jí podle volebního výsledku mělo náležet. KSČM má stejný počet poslanců jako ČSSD (15), ale má více než dvakrát vyšší zastoupení na předsednických pozicích a navíc pozici místopředsedy sněmovny.</p>
<iframe id="datawrapper-chart-KWPO2" src="//datawrapper.dwcdn.net/KWPO2/2/" scrolling="no" frameborder="0" allowtransparency="true" height="536"></iframe>
<p>Výrok je hodnocen jako zavádějící vzhledem k tomu, že výsledkem hlasování SPD (ale i ANO a KSČM) není poměrné zastoupení všech poslaneckých klubů v orgánech sněmovny, ale situace, kde jsou některé strany výrazně méně zastoupeny než jiné.</p>
<p>Co se týče samotné hlasovací koalice, již dříve jsme <a href="https://demagog.cz/vyrok/16764https:/demagog.cz/vyrok/16764">uvedli</a>, že není pravdou, že by ANO, SPD a KSČM tvořily nějakou konzistentní hlasovací sílu. Jak vyplývá z <a href="https://www.irozhlas.cz/zpravy-domov/hlasovani-poslanci-koalice-vlada-snemovna-ano-cssd-kscm-spd_1804130605_pek">analýzy</a> Michala Škopa z projektu KohoVolit.eu, tyto tři strany spolu hlasují opravdu nejčastěji, ale přibližně v šestině důležitých hlasování hlasovaly odlišně.</p>
<img src="/data/images/30698482_10209126286914265_7978714403082076160_o.jpg">
