<p>Projekt Demagog.cz se již více než 6 let zabývá ověřování faktických výroků politiků. Odhalujeme, nakolik naše politické elity s veřejností hrají korektní hru, nebo nakolik ji naopak klamou. Rozhodli jsme se naše zkušenosti a znalosti předávat dál. V dnešní době, kdy zejména ze sociálních sítí jsou lidé atakováni záplavou informací a dezinformací, je velmi složité rozpoznat, zda je daná informace přesná, nebo se jedná o hoax či o obskurní text.</p>
<p>Námi pořádané workshopy si kladou za cíl předat několik základních dovedností. V rámci 90 minut interaktivích aktivit pomůžeme nejen studentům středních škol v základní orientaci v mediální oblasti, předáme ale také znalost rozlišovat fakta od názorově zabarvených textů a prohloubíme rovněž kritické myšlení, což je pro dnešní dobu zcela zásadní dovednost. A nebyl by to správný factcheckingový projekt, kdyby nešířil povědomí, jak si co možná nejsnadněji ověřovat fakta, či alespoň jak nenaletět nezřídka přítomným vymyšleným či zavádějícím zprávám.</p>
<img src="/data/images/sni_mek_obrazovky_2017-04-06_v_21_48_19.jpg">
<p>V současné době nabízíme dva základní moduly workshopů:</p>
<ol>
  <li>Kritické myšlení a mediální gramotnost: Vhled do toho, jak kriticky zhodnotit informace, kterým jsme vystaveni, se zaměřením na mediální obsah. Ukážeme, jaká úskalí nás čekají při vyhodnocení informací, od psychologických a společenských omezení, nových formátů na internetu, až po cílené manipulace a nepravdy ve veřejném prostoru. Workshop je zaměřen na praktické tipy a jeho výsledkem by měla být lepší orientace v tom, na co je dobré dát si pozor při přijímání informací a jak si tyto informace ověřit.</li>
  <li>Fact-checking: Workshop zaměřený detailněji na práci a kritické zpracování informací a čelení fake news, v jehož průběhu si účastníci ověřování vyzkoušejí v praxi. Zároveň se workshop zabývá fact-checkingem jako odvětvím žurnalistiky a oborem zájmu neziskových organizací (jako je Demagog.cz), fungováním těchto organizací a výzvám, kterým tento obor čelí. </li>
</ol>
<p>Toto tematické rozdělení je pouze orientační, vždy záleží na konkrétní domluvě s učitelem či obecně organizátorem akce; moduly jde kombinovat či přidávat témata dle zájmu, můžeme vytvořit akci i tak trochu "na klíč". Workshopy také aktualizujeme o současné dění.</p>
<p>Za uspořádání workshopu žádáme od pořadatele finanční ocenění, a to z důvodu časové a organizační náročnosti těchto akcí. Obvyklá cena se pohybuje na 2 000 Kč za workshop (vedený 2 lektory z Demagog.cz, délka 90 min, 20-25 účastníků) cestovní náklady. Jsme však v tomto poměrně flexibilní, a pokud to čas a další okolnosti dovolí, můžeme se přizpůsobit možnostem pořadatele.</p>
<p>Celé školení provádějí zástupci Demagog.cz, tedy projektu, který je držitelem Novinářské ceny za inovativní občanskou online žurnalistiku a také opakovaným účastníkem soutěže Křišťálová lupa (cena českého internetu) v kategoriích Projekt roku a Veřejně prospěšná služba s umístěním do 3. místa mezi všemi projekty.</p>
<p>Která místa jsme již s workshopem či přednáškou navštívili, je vidět v naší mapce. Rádi přijedeme i k vám!</p>
<img src="/data/images/mapa-worskshopu2.jpg">
<p>Pokud máte zájem o více informací, obraťte se na nás prostřednictvím mailu info@demagog.cz.</p>
