
<p class="p1" style="text-align: center;"><span class="s1"><b>Etický kodex Demagog.cz, z.s.</b></span></p>
<p class="p2" style="text-align: left;">Tento krátký dokument upravuje obecná východiska, na jejichž základech stojí projekt Demagog.cz a také některé základní principy, kterými se řídí jeho jednotliví členové při práci v něm.<span class="s1"></span></p><p class="p2" style="text-align: left;">Účelem fungování projektu Demagog.cz je snaha o zvýšení transparentnosti vládnutí a posílení občanské angažovanosti v České republice. Tohoto se snaží jeho členové dosáhnout primárně analýzou politických vyjádření ve veřejném prostoru prostřednictvím metody fact-checkingu a také veřejným působením v oblasti vzdělávání na poli mediální gramotnosti, kritického myšlení a občanské angažovanosti.</p><p class="p2" style="text-align: left;"><span class="s1"></span></p><p class="p2" style="text-align: left;">Základní náplní je dlouhodobá kontrola faktických vyjádření české politické elity ve veřejném prostoru. Při této činnosti Demagog.cz dodržuje několik základních a nepřekročitelných zásad:</p><p class="p2" style="text-align: left;"><br></p>
<ol class="ol1">
<li class="li3" style="text-align: left;"><span class="s2"></span><span class="s1">Demagog.cz je nezávislý, neziskový a výsostně apolitický projekt. Jeho analýzy, které ze zásady míří do oblasti politické sféry, vycházejí z pozice nezávislého arbitra faktických vyjádření, postrádají názorovou složku a nestraní žádné politické pozici.</span></li><li class="li3" style="text-align: left;"><span class="s1">Každý výstup musí být založen na zjištěných a ověřených údajích. Demagog.cz je při získávání a zpracovávání informací plně podřízen imperativu zjistit a čtenářům zprostředkovat pravdivý obraz skutečnosti a v případech, kdy to pro nemožnost opatřit si všechny informace není beze zbytku uskutečnitelné, postupovat s cílem pravdě se maximálně přiblížit.</span></li>
<li class="li3" style="text-align: left;"><span class="s2"></span><span class="s1">Demagog.cz nesmí publikovat informaci, jejíž původ není znám. Je povinen také seznámit čtenáře s každým zdrojem publikované informace.</span></li>
<li class="li3" style="text-align: left;"><span class="s2"></span><span class="s1">Demagog.cz může získávat informace jen za použití poctivých a právním řádem dovolených postupů.&nbsp;</span></li>
<li class="li3" style="text-align: left;"><span class="s2"></span><span class="s1">Demagog.cz, je-li to možné a účelné, doprovází uvedení zprávy identifikací editorů/expertů, kteří za její přípravu nesou odpovědnost. Ti mají povinnost vyloučit vnější vlivy, jimiž by mohlo být ovlivněno zařazení nebo obsah informací ve analytickém výstupu.</span></li>
<li class="li3" style="text-align: left;"><span class="s2"></span><span class="s1">Demagog.cz neumožní nikomu mimo jeho platnou organizační strukturu rozhodovat o zařazení nebo nezařazení určité informace nebo materiálu do svých publikačních aktivit.</span></li>
<li class="li3" style="text-align: left;"><span class="s2"></span><span class="s1">V zájmu uchování nestrannosti a neutrality se Demagog.cz jako spolek zdrží zveřejňování vlastních stanovisek k veřejným záležitostem (např. petice, politické výzvy apod.), vyjma záležitostí dotýkajících se podstaty demokratického zřízení České republiky.</span></li>
</ol><div><br></div>
<p class="p2" style="text-align: left;">Kromě těchto obecných zásad se Demagog.cz řídí také konkrétními principy, které je povinen každý člen týmu dodržovat. Jejich dodržování je nezbytnou podmínkou práce v projektu Demagog.cz.</p><p class="p2" style="text-align: left;"><br></p>
<ol class="ol1">
<li class="li3" style="text-align: left;"><span class="s2"></span><span class="s1">Práce v týmu je neslučitelná se členstvím v politické straně, hnutí či mládežnické organizaci takovýchto subjektů. Uchazeč o práci v projektu při vstupním pohovoru podepisuje čestné prohlášení, že není zapojen do výše uvedených typů subjektů. Pokud se v průběhu své činnosti v Demagog.cz stane členem politické strany, hnutí či mládežnické organizace politického subjektu, je povinen o tomto informovat vedení projektu a ukončit své působení v rámci týmu. Stáž u Demagog.cz je rovněž neslučitelná s prací pro politické strany - myšlena je například stáž u politické strany/hnutí.</span></li>
<li class="li3" style="text-align: left;"><span class="s2"></span><span class="s1">Člen týmu Demagog.cz bude ctít a zastávat hodnoty spolku. Je povinen s respektem k základním cílům a vizi Demagog.cz vystupovat kultivovaně a publikační aktivitu projektu prezentovat s bazální úctou k subjektům jednotlivých analýz.&nbsp;</span></li>
<li class="li3" style="text-align: left;"><span class="s2"></span><span class="s1">Člen týmu Demagog.cz je povinen dodržovat pravidla stanovená podmínkami stáže, dále pak ctít metody factcheckingu, jakož i standardy žurnalistické práce.</span></li>
</ol><div><br></div><div><br></div><div><br></div><div><br></div>
