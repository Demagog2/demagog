<p>Poslankyni Valachové uznáváme pravdivý výrok týkající se znalosti a výkladu Ústavy ČR.</p>
<p>Spor se točí kolem <a href="https://www.zakonyprolidi.cz/cs/1993-1#cl68-2">článku 68 odst. 2</a> Ústavy České republiky, který zní následovně: „<i>Předsedu vlády jmenuje prezident republiky a na jeho návrh jmenuje ostatní členy vlády a pověřuje je řízením ministerstev nebo jiných úřadů.</i>“</p>
<p>Z gramatického výkladu normy vyplývá, že prezident republiky jmenuje ostatní členy vlády pouze na premiérův návrh. Jinými slovy, prezident sám nemůže jmenovat členem vlády, koho chce, ani svévolně měnit nominace. Protiústavnost aktu jmenování člena vlády bez návrhu premiéra pak <a href="https://zpravy.idnes.cz/vlada-ministr-prezident-premier-ustava-jmenovani-milos-zeman-jan-hamacek-miroslav-poche-andrej-babis-iue-/domaci.aspx?c=A180627_134240_domaci_bja">vyjádřili</a> také ústavní právníci Jan Kudrna a Jan Kysela.</p>
<p>Závěrem dodejme, že nehodnotíme, zda prezident republiky při jmenování vlády porušil či neporušil ústavu, neboť tato činnost přísluší orgánům moci soudní. Nesoudíme konkrétní případ, ale zabýváme se správným teoretickým postupem při jmenování ministrů. Ústavněprávní správnost proběhnuvšího ceremoniálu mohou relevantně hodnotit pouze soudy.</p>
