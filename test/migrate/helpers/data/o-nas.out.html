<h2>Co je to Demagog.cz?</h2>
<p>Projekt Demagog.cz je v České republice unikátní nezávislou factcheckingovou platformou, která má za cíl kultivovat veřejnou debatu v naší zemi a to zejména prostřednictvím ověřování faktických tvrzení politické elity.</p>
<p>Naše činnost spočívá tedy primárně v poukazování na nepravdivá a manipulativní vyjádření, která křiví veřejný prostor. V rámci analýz projekt hodnotí výhradně faktické výroky/prohlášení politiků, která podrobuje zkoumání. To probíhá dohledáváním primárních zdrojů informací. Za dobu fungování již byly našimi postupy (viz metodologie) ověřeny tisíce výroků českých politických špiček. Zjednodušeně - snažíme se poukazovat na to, jestli a kdy konkrétně čeští politici mluví pravdu, nebo naopak veřejnost klamou.</p>
<p>Demagog.cz je neziskovým a dobrovolnickým sdružením lidí, není spjat s žádným politickým subjektem a ve svých aktivitách postupuje podle jasně veřejně dostupné metodologie s důrazem na standardy žurnalistické práce (viz Etický kodex).</p>
<p>Za dobu, co funguje (od března 2012), se projekt dostal do povědomí české veřejnosti i médií, získal některá ocenění (např. Novinářská cena 2012 - cena Google za inovativní občanskou online žurnalistiku či Křišťálová lupa - opakovaná umístění v TOP10 v kategoriích projekt roku a veřejně prospěšná služba). Inspirace pro Demagog.cz vychází primárně z fungujících organizací jako <a href="http://www.politifact.com/">PolitiFact</a>, <a href="http://www.factcheck.org/">FactCheck.org</a> nebo <a href="https://www.washingtonpost.com/news/fact-checker/">The Washington Post Fact Checker</a>.</p>
<h2>Jak projekt Demagog.cz vznikl?</h2>
<p>Demagog.cz vznikl v únoru 2012 a přímo navazuje na slovenskou verzi projektu - Demagog.sk. Ten vznikl jako dobrovolná a nezávislá iniciativa Mateje Hrušky a Ondreje Luntera, studentů Masarykovy univerzity v Brně.</p>
<p>Projekt následně nadchnul i jejich české spolužáky a díky navázání spolupráce se studentkou Fakulty sociálních studií Terezou Skládankovou tak vznikla i tuzemská odnož.</p>
